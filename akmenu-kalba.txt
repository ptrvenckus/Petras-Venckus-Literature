Akmenų kalba

Akmenys nekalba žodžiais, bet gali surikti, 
Kai dūžtantys skyla per pusę per siaučiančią audrą.
Bet riksmą tą akmenio slepia įtūžus perkūnija.
Į akmenis amžių tyla ir rimtis įsikūnija,
Pasveikina juos aprasojusius rytas kiekvienas prieš aušrą,
Ir vakaras skuba kiekvienas kažkur su naktim juos palikti.
Skevedrai atskilusiai lieka tiktai atsidusti,
Ir vietą surasti, kur gali prie žemės priglusti.

Akmenys nekalba žodžiais, bet gali jie kryžių į viršų kelti,
Kad matytų jį debesys, paukščiai ir medžiai pageltę,
Kai prie kapo ateina žmogus apsirengęs juodai paklūpėti,
Krūtine sužeista kai panorsta prie kieto akmens prisišlieti.
Šaltu akmeniu sugeba žmonės net ugnį įžiebti,
Kad galėtų liepsnos už jį kalbėti,
Kad į šonus žiežirbos skrietų,
Ir niekas aplink neliūdėtų.

Kartais paukščiai ant akmenio šoka, 
Kartais tyška lietaus lašai,
Ant poros prisėdusios žiedlapiai krenta, 
O pora ta jam brangūs svečiai.
Dygsta samanos, skruzdės ropoja,
O paskui jį sniegas baltas užkloja.

Akmenys nekalba žodiais, bet šiluma ir šalčiu,
Ir žino jie daug ką apie kantrybę ir laiką.
Kai skeveldrą nuo žemės pakelia vaikas,
Nusišypso ji jam ne akim, o mažu žėručiu,
Kurs suspindo jame ir liko tenai, kai perkūnija akmenį skaldė.
O pamatęs žėrutį tą vaikas panoro skeveldrą nuo žemės pakelti.

30 08 2020
