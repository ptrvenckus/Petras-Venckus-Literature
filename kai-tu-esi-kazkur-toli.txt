Kai tu esi kažkur toli

Aš vis labiau žinau, kodėl tai vyksta,
Kodėl esi kažkur toli, bet šitaip artima,
Kai taip negailestingai skaudina mus viskas,
Kai tyli nusiminusi ir išprotėjus nežinia.

Pas nežinią tą tylią ilgesys sugrįžta,
Aplakstęs nepasiekiamas dausas vakarines.
Išvydus ją jam ašara karšta ištrykšta.
Pasūdžiusi jo veidą ji ant žemės tyška,
Bet to nemato ir nesidomi tuo nežinia,
Ji nori likt paskendusi savam pamišime.

Nors žemę kandžioja šalna, daigai išdygsta.
Gėlė pražysta, nors ir nesimato tamsoje.
Nors nesiklauso niekas, bet vis tiek pragysta,
Dar sulapoti nesuspėjusioje paukštis šakoje.

Kai tu esi kažkur toli, bet šitaip reikia,
Kai niekur neskuba negailestingas laikas,
Kai naktimis nemiega abejinga nežinia,
Ir stebi kaip mes ilgimės viens kito,
Tenai, kur ašaros mūs ilgesio nukrito,
Pažvelgus iš dangaus žvaigždė nušvito,
Ir ta žvaigždė, atrodo, džiaugiasi,
Kad sapnas tik prasideda, ne baigiasi,
Kad ir sapne tikrovę galima matyti.

02 08 2020


