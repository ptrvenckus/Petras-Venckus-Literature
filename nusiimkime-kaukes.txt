Nusiimkime kaukes ir nusvieskim į kampą.
Mus sukūrė gražius, kam drovėtis savęs?
Nusiimkime kaukes ir nusvieskim į kampą.
Tu nusviesk dėl manęs, na o aš dėl tavęs.

Vėjui plaukus kedent leisdama
Ir suknelės kraštus,
Eik per pievą žaliuojančią man,
Eik per pievą žaliuojančią tau,
Rankom galvas gėlių liesdama.

Nusiimkime kaukes ir nusvieskim į kampą.
Mes mylėt sukurti o ne klausti.
Kai jausmai mūsų bitėmis tampa,
Mes kai tampam koriais,
Mes mylėt sukurti o ne klausti.

Tegu šypsos tau rytmečio saulė
Su visu dangumi,
Eik per pievą žaliuojančią man,
Eik per pievą pražydusią tau,
Išsigandus, kad gal tai apgaulė.

Nusiimkime kaukes ir nusvieskim  į kampą.
Mus sukūrė gražius, kam drovėtis savęs?
Jeigu šiandien mes mylinčiais tampam,
Jei tu lauki manęs, jei aš ieškau tavęs?

Lūpos teliečia lūpas ir širdys
Te krūtinėse spurda.
Eikim pieva žaliuojančia mes
Mūs bekaukės meilės patirti.

Šypsos saulė, praskrenda vėjas
Šaltas ir neramus.
Kaip turėti lyg bitės namus,
Ir išlikti laisvais tarsi vėjas?

1994 02 11
