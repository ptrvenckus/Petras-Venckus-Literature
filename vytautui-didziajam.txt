Vytautui Didžiajam

Karūnos negavai stipriausias iš valdovų.
Na tai kas? Ji buvo užpelnyta!
Tu vyturio tyrų giesmių šaly nesidžiaugei taika,
Nebuvo laiko kardui surūdyti.

Karūnos negavai, nors ir laimėjai kovą.
Jinai nepaslėpė žilų plaukų.
Bet vis tik tu esi mūs mylimiausiasis valdovas.

Iš praeites atjoji tu ant žirgo,
Aukštai iškėlęs kardą dešinėj.
Ant jo lašelis kraujo saulėj mirga,
Bet atperka jį tikslas - tu žinai...

Apšviečia saulė tavo kilnią galvą,
O iškili kakta su vėju grumias.
Ši vizija tik už tave mums kalba.
Mes mylime tave - nors tu ir be karūnos.

Ir susikaupę, prieš likimą sunkų
Surėmę atkaklius lietuviškus pečius,
Mes tau istorijos gelmėn sušunkam:
Ateiki Vytautai karalium į svečius.

Atvyk pas mus, kai drįsime suklysti.
Atėjo laikas vėl visi suvoks:
Karalius tu esi mūs karalystės -
Karalių žemės Lietuvos!
