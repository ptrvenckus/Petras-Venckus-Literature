Alyvmedžio žiedas

Gal būt nesulaukėte jūs iš manęs, ko tikėtasi,
Bet Dievas norėjo, kad būčiau kuklus aš poetas.
Alyvmedis, krienas, rabarbaras popietėm šnekasi
Ir dobilas dar keturlapis, kad būtų kvartetas.

Bet niekas kalbos augalų nesupranta ir niekas negirdi.
Ir niekam nerūpi žiedai spindulių geltonų pakutenti.
Ir niekam nerūpi, kodėl musė turi voratinkly mirti.
Ir niekam nerūpi, kad musė gal būt dar norėtų gyventi.

Alyvmedžio žiedlapis krisdamas žemėn prie žalio prisiglaudžia lapo.
Žaizdotas parbėga namo, nuo kaimyno sodą apgynęs, patenkintas katinas.
Ant nemindomo slenksčio sėdėdamas, prie nevastomų durų noriu suprasti aš,
Ar mirštančiai musei, ar man tas nukritęs ką tik ant lapo alyvmedžio žiedlapis kvepia.

Bet nesidomi niekas manim, gal tik katinas.
Sodo paslaptys nieko nedomina, nieko nemasina.
Gal jie tikisi kitko kažko, bet esu aš poetas,
Ir tik katinas sužeistas klauso manęs, kai kalbu apie tai kaip nukrito alyvmedžio žiedas.

19 09 2020
