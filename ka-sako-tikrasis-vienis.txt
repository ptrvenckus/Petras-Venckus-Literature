Vienas yra ne tas pats, kas neapibrėžta, o tuo labiau ne tas pats, 
kas nulis arba niekas. Viskas egzistuoja toje visumoje, o 
ne kažkokioje tuštumoje, ne kažkokiame nieke. Todėl kai mąstome, 
turėtume nepradėti mąstyti nuo nieko, o pradėti nuo visumos, kaip vienio, 
kuriame kažkokią vietą užima mūsų apmąstomi dalykai. 
Tada tuos dalykus iš visumos išskiriame, apibrėžame, paaiškiname.

Daugelis mano, kad ta visuma yra tikrovė, kurią mes matome. 
Bet mūsų matoma tikrovė rodo tai, kad už jos slypi priežastys 
ir tikslai, kurie mums nematomi. Jei mes ko nematome ar nesuprantame, 
manome, kad to ir nėra, manome, kad ten niekas. O kas jei ten 
slepiasi tikras esybinis vienis, tikra begalybė - Dievas, 
kurio dėka mes gyvename?

Mes nelabai mokame pasakyti apie dalykus, kas jie iš tikrųjų yra, 
bet galime duoti jiems vardus, matome ne dalykų esmę, o jų paviršių. 
Kaip sakė šv. Tomas Akvinietis mes negalime pasakyti, 
kas iš tikrųjų yra, pavyzdžiui, šuo, krurį mes galime matyti, 
tad tuo labiau mes negalime pasakyti kas yra Dievas, kurio matyti negalime.

Apie Dievo buvimą mums liudija jo kūriniai, kuriuos mes matome. 
Taip pat ir mes patys esame Dievo kūriniai, panašūs į jį patį. 
Mes daug ką galime pasakyti apie tai, kas mes nesame, kokie mes nesame. 
Taip pat daug suprantame apie tai kas nėra Dievas, 
kad jis nėra koks nors šio pasaulio objektas. 
Kadangi mes nesuprantame Dievo, esame linkę 
kaip ir kitus dalykus kurių nesuprantame laikyti jį niekuo.

Bet mes patys, pasaulis apie mus, pasaulyje egzistuojanti tvarka
liudija apie tai, kad visa tai sukūrė ne niekas. 
Todėl neskubėkime tvirtinti kad Dievo nėra.
