Turtai danguje

Keliavimas Žeme, tai trumpas laikas ir keista vieta,
Kur turime mes dėl ko nors kentėti ir kovoti.
Šviesa čia neryški mums šviečia. Bauginanti tamsa,
Bauginantys šešėliai, didesni už savininką patį,
Ir baimė apsupa čia tai, ką girdime, ką mato akys.
Tiesa čia paprastesnė randama už tą, kurios norėta,
Viltis, čia kartais tik viltim ir lieka,
O kartais ji numiršta, lyg balta plaštakė,
Sušalusi ant balto, bet apdulkėti pradedančio sniego.

Ir kartais čia nusiviliama tuo, kuo taip tikėta.
Ir kartais nuveda ne ten kur reikia takas,
Kuriuo mes buvome keliauti pasirinkę.
Ir kartais mes suglumstam ir sutrinkam, 
Sustoję ir supratę, kad buvom apsirikę,
Kad visa tai dėl ko taip kovėmės, 
Dėl ko mes vargom per dienas, naktim mes nemiegojome,
Kad turtai tie, kuriuos mes krovėme, 
Nereikalingi mums ir niekam tikę.


O turtai danguje, tai mūsų protėviai, 
kurie tenai gyvena, tai mes patys, mūs tėvai,
Kurie gyvenam taip, kad ten galėtume patekti,
Vaikaičiai ir vaikai, taip pat ir dvasiniai, 
Kuriems mūs pramintais takais reikės paskui mus sekti.
Ir turtai tie dangaus mus kartais masina.


Dangus ne laikas, ne kelionė, ne vieta,
Akimirkos jame pavirsta amžinybe,
Pavienius žmones pasitinka visata,
Jos knygoje vardai mūs slypi.

Ir kartais mes pajuntame net čia,
Kad visa tai yra čia pat, šalia,
Suprantame, kad praeties dukra yra kančia.
Suprantame, kad nieko sustabdyt negali negalia,
Ir net mirtis, ne pabaiga, o tik pradžia,
Nes nutrūkimas ji tik laikino yra gyvenimo,
Širdies plakimo nebuvimas, kraujo nesruvenimas,
Ir smegenų yra ji veikti nustojimas.
Nuo laiko ir erdvės per ją mes apsivalome.
Praeiname pro pabaigos vartus, o ne pro galo.
Ir pasitinka ten mus amžinas buvimas.

21 04 2020
