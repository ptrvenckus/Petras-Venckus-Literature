Prieblandos šviesoje

Aš noriu pakalbėt tau apie šitą ilgą vakarą,
Kai paukščių giesmės atskrenda pro langą atdarą,
O kažin kur žingsniuojanti pro šalį vasara,
Ropojančią per skruostą man nušluosto ašarą.

Bemiegančius medžius stebės žvaigždžių akim naktis.
Žiūrėsiu į žvaigždes aš, trindamas apsnūdusias akis.
O žvaigždės tos mirksės ramiai, bet nieko nesakys,
Ir visa tai, ką mato iš aukštai,  bus paslaptis.

Šypsosis tyliai prieblandos šviesa blanki.
Užmerks užmiegančias akis ranka jos paslaugi.
O Saulė pasislėpus lauks ilgai kantri,
Kol šviesesni už ją sapnai mane lankys.

O sapnuose žiūrėsi į mane, šypsosiesi man tu,
Ir bus sapnai tie, tarsi gilios jūros be krantų.
Kokia brangi esi, kasdieną vis labiau aš suprantu,
Ir kokį tu laimingą padarai mane, kai mes kartu.

10.07.2020
