Brangiausios gėlės

Kas su žiedlapiais ašaras šluostėsi,
Ir rasos lašeliais kas veidą prausėsi,
Kas ant žiedo nutūpusios bitės klausėsi,
Ir jai, nesuprantančiai nieko, guodėsi,
Tam brangiausios gėlės ne pačios gražiausios,
Ne tos, kurios įsmeigtos puokštėse,
Nors puokštės tos pačios didžiausios.

Kas su žiedlapiais ašaras šluostėsi,
Kai drugeliai aplinkui skraidė,
Kai sušlapus tylėjo sraigė
Ir paukštis pragysti ruošėsi,
Tam brangiausios gėlės ne pačios gražiausios,
Ne tos, kurios įsmeigtos puokštėse,
Nors puokštės tos pačios didžiausios.

Kas su tylinčia sraige kalbėjosi,
Kai vanduo ant žemės lašėjo,
Kai žiedai po lietaus kvepėjo,
Ir bitė zvimbė atskriejusi,
Tam brangiausios gėlės ne pačios gražiausios,
Ne tos, kurios įsmeigtos puokštėse,
Nors puokštės tos pačios didžiausios.

Kas su tylinčia sraige kalbėjosi,
Kai jų klausės varlė ir žiogas,
Neišgirdę, kaip Saulė juokias,
Iš dangaus į tai pažiūrėjusi,
Tam brangiausios gėlės ne pačios gražiausios,
Ne tos, kurios įsmeigtos puokštėse,
Nors puokštės tos pačios didžiausios.

08 11 2020
