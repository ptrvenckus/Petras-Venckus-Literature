Nebežinai kodėl verki

Kažkur yra girtuoklis tėvas,
Kuris sugrįžęs gąsdina vaikus,
Kuriam jau nieko nebesako žodis -- Dievas.

Kažkur yra tamsūs kampai, nuošalios gatvės,
Kur rieda prievartaujamų merginų ašaros,
Kur gniaužasi į kumščius nevilties suspaustos rankos,
Kur nebemoka suvirpėt ledinės širdys...

Kažkur yra kalėjimai, ligoninės, beprotnamiai...
Kiek skausmo formų, kiek kančios niuansų.
O tu eini, žmogau, per tokią Žemę,
Per tokią purviną ir tamsią.

Sustoji kelio pasiklaust --
Bet ar visad atsako?
Ištroškęs nori atsigert --
Išdžiūvę šuliniai.
Tu pravirksti prie savo apdulkėto tako.
O kam verki -- ir pats nebežinai.
