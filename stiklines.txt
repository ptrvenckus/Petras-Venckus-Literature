Stiklinės

Ar žinai, kad stiklinės į žmones panašios?
Kartais liūdi jos vienos ant murzino stalo,
Kartais glaudžia prie lūpų jas puotoje svečias,
Kartais sergantis vaistą išgert iki dugno privalo.

Stiklinės kartais būna didelės, o kartais mažos, 
Ištroškusiam ir norinčiam atsigaivint atrodo jos gražesnės.
Sudegint vienus nori akimi nematomos bet slypinčios jose degtinės liepsnos, 
O prie kitų palinkusius nekaltas ir nepavojingas sulčių kvapas atgaivina,
O iš kitų iššokti nori ir pasveikint tartum kraujas tirštas ir raudonas vynas.
Dar kitose įpiltas laukia susimąstęs, nekalbus ir rimtas kažkodėl vanduo, 
Ir nesupranta jis, kam reikalingas kalbantis niekus ir barstantis į šonus pažadus smagius šampanas,
Ir nesupranta jis, kodėl toks liūdnas lūpdažis atspaustas tos neišgertos taurės randuos. 
Gyvenimai taip pat yra kaip tos stiklinės, atsidusęs išmintingas senis išlemena,
Ir ašara jo akyse į vandenį tą abejingą panaši, bet ten nematoma ugnis rusena.

Vienos skaidrios jos, kitos aptemdyto stiklo, 
Lyg pavasaris vienos, o kitos tarytum ruduo.
Vienos džiūgauja perdėtai, kitos tik tyli,
Krenta žemėn sudužt ir nenori sutikti su tuo.

Stiklinės dūžta, bet duždamos kartais jos skamba,
O kartais trumpai jos tik ir išgąstingai surinka.
Sudaužęs stiklinę žmogus atsidūsta, o kartais sutrinka,
O kartais jis tiki, kad šukės jam atneša laimę.
 
18 08 2020
