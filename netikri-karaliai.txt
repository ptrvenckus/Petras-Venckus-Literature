Netikri karaliai

Netikri karaliai sėdi sostuose netikruose.
Jiems lankstosi visi aplinkui, nors nenoriai.
Karaliai stebi tai, pakėlę nosis, oriai,
Ir šaltos šypsenos suspindi rūsčiuose jų veiduose.

Stebi vakarą, pirštą prispaudus prie lūpų, tyla,
Ir lelijos, virš ežero galvas pakėlusios, tyli,
O karaliai, supratę, kad niekas išties jų nemyli,
Į delnus paslėpt ir laikyti juose turi galvas žilas.

Tyli žiogas, ant lapo lelijos, prie smuiko suklupęs,
Ir pageltus, nulūžusi smilga, pamirkus į upę,
O erelis, ant rankos karaliaus netikro nutūpęs,
Stebi tyliai, kaip senas ir liūdnas valdovas jį supa.

Netikri karaliai, sostuose netikruose, iš tikro susimąsto,
Kai į vandenį auksiniai spinduliai panyra ir nuskęsta,
Bet nerūpi niekam, ką karaliai tie staiga suprato,
O tyla, prispaudus pirštais lūpas, pastebi ir mato.

01 05 2021
