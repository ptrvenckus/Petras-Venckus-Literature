Neleisk pamiršt tavęs

Neleisk pamiršt tavęs ir to, kad tu mane sukūrei, kad esu,
Kad tavo dovanotu oru aš kasdien kvėpuoju ir einu pirmyn,
Virš tavo dovanotų pievų, pro miškus, laukus ir per miestus.
Susitinku net ir su priešais kartais ten, bet ne todėl, kad kaučiausi,
O tam, kad virstų broliais man, o tau draugais tie žmonės tolimi.
O tu kasdieną man sakai, kad nieko nebijočiau ir keliaučiau,
Nes kelyje lydėsi ir apsaugosi mane, kaip geras tėvas.
Nors kartais tu pasislepi, bet visada esi šalia. Tu - Dievas.

Neleisk pamiršt tavęs, pakviesk mane kasdieną tau už viską padėkoti,
Už tai, kas džiugina ir tai kas priverčia pravirkti,
Nes tu žinai, ką iš tikrųjų reikia man patirti dar prieš mirtį,
Kokius išbandymus ir dovanas esi paruošęs, kad galėtum man padovanoti,
Kad aš galėčiau nieko nebijodamas žingsniuoti sąžine ramia.

Kai tu žiūri į mano kelią ir apsaugai juo nueinantį mane,
Atrodo kelio vingiai dideli man, tau jie smulkūs.
To kelio akmenis apdengia samanų minkšti apvalkalai, 
O vėjas atskubėjęs nupučia tolyn pakilusias į viršų dulkes.
Virš pakelės palinksta, kad galėčiau nusiskint juos obuoliai, 
O pamiškėj atokioje, prie upės kranto, pakviečia prisėsti pailsėti
Mane pradžiugint paruoštas vanduo iš trykštančio šaltinio ir pavėsis,
O nuo atklydusio ten kažkodėl lietaus apsaugo seno ąžuolo šakų ir lapų skėtis.

Vos spėjus pailsėti man tenai prisirpsta žemuogės ir vėl pakilti kviečia.
Jomis pamaitini mane, nes tu žinai, kad jau nebeturiu kuprinėj duonos.
Raudonai žydi man aguonos, kvepia medumi ten liepos ir saulėgrąžos geltonos,
Pakelti savo galvas dideles į dangų bando ir pažiūrėt ar Saulė vis dar šviečia.
O man nereikia nei galvos pakelt, nereikia abejoti, susigūžti ar bijoti,
Tik reikia sugebėti padėkot už tyloje nuskambantį paguodžiantį ir drąsinantį žodį. 

01 01 2121
