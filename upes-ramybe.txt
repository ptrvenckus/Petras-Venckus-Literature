Upės ramybė

Kraujažolės į viršų baltas galvas kelia,
Pažiūrėt, kaip supas vėjy kadagio šakelės.
O, įsisupusi į pievos kaldrą žalią,
Žalia varlė nudžiunga, kad ne gandras atskrenda, 
Melsva, įkaitusia padange plaukia baltas debesėlis.
Žalia žole šešėlis didelis jo atslenka.

Pienės geltonos, susmaigstytos į pievą žvakutės,
Varva jų pienas, lyg įkaitintas vaškas žemyn.
Šilumos ir šviesos jos, ir Saulės sesutės,
Prausia galvas geltonas jų šešėliai melsvam vandeny.

Klausia vabalas smilgos, kodėl tu mane kuteni?
Plaukia pūkas pro šalį, ant šapo nutūpęs, per upę.
Pienės lapas nuo smilgos pabėgusį vabalą supa.
Plaukia upė, stebėdama viską aplinkui, lėta ir rami.

17 04 2021
